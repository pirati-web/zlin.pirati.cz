---
layout: post
category: CLANKY
title: 'Zlín uvolní dva miliony korun na podporu kulturních akcí'
date: 2020-06-04
author: Josef Indra
authorId: josef.indra
image: posts/kulturavezline.jpg
tags: 
- zlin
- kultura
- zuzana-fiserova
important: true
---

Až 65 kulturních projektů získá ve druhém pololetí letošního roku podporu z Kulturního fondu Statutárního města Zlín. Mezi organizátory bude z tohoto fondu rozděleno více než 2 miliony korun.

*„Chceme v této době co nejvíce podpořit právě organizátory kulturních akcí, pro které by nastalá krize bez naší pomoci mohla být likvidační. Organizátoři výstav, divadel, folklorních vystoupení, amatérské kulturní či hudební spolky mohou podle rozsahu akce dostat finanční podporu od 10 do 80 tis. Kč,“* uvádí členka správní rady fondu a zastupitelka Statutárního města Zlín, **Zuzana Fišerová**.  

Fond byl zřízen k podpoře kulturních aktivit, estetické výchovy dětí a mládeže a na ochranu kulturních památek. Z prostředků fondu se nehradí městské divadlo, finanční příspěvky knihovně ani například dětský filmový festival – peníze na tyto „velké“ a finančně náročné akce jdou přímo z rozpočtu města.  Výzvy na přihlašování kulturních projektů se vyhlašují dvakrát do roka. Letos situace zkomplikovala vládní omezení kvůli koronaviru, kdy organizátoři nemohli zrealizovat akce, na které v prvním pololetí dostali dotaci. 

Poslední tři měsíce byly pro pořadatele kulturních akcí opravdu nepřehledné a řada z nich se nepřihlásila do výzvy pro dotace na druhé pololetí, protože nebylo jasné, kdy a v jaké míře začne rozvolňování vládních opatření. *„Situaci jsme v rámci správní rady řešili a shodli jsme se na maximální shovívavosti vůči pořadatelům.  Jednak s ohledem na náklady, které měli v souvislosti s akcemi, které se nakonec neuskutečnily. Také budou moci změnit termín akce a zrealizovat ji ve druhém pololetí, což původně pravidla fondu neumožňovala. Speciálně bude zřízena také třetí výzva, do které se mohou přihlásit ti, kteří se na jaře nepřihlásili, ale nyní už ví, že akci jsou schopni zorganizovat. O přesném termínu výzvy se rozhodne na jednání 16. června,“* doplňuje **Fišerová**. Termín výzvy bude zveřejněn [zde](https://www.zlin.eu/kulturni-fond-cl-3001.html){:target="_blank"}. 

---
