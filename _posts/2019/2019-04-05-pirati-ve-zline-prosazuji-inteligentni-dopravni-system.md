---
layout: post
category: CLANKY
title: 'Piráti ve Zlíně prosazují inteligentní dopravní systém'
date: 2019-04-05T10:06:00.032Z
author: Mediální odbor
authorId: medialni.odbor
image: posts/inteligentni-doprava-2019.jpg   
tags: 
- smartcity
- doprava 
- řízení
---

Rozšíření a modernizace funkcí informačních tabulí při vjezdu do města, informace o dostupnosti parkovacích míst v reálném čase, ale i inteligentní dopravní systém. To vše bude pro občany Zlína v blízké budoucnosti běžnou záležitostí.

*„Když někdo uslyší „Smart-city“, tak si mnozí představí například chytrou lavičku, avšak myšlenka těchto měst je zejména o získávání chytrých dat a jejich aplikací do praxe“*, říká Pirátský radní pro oblast IT Jiří Jaroš.

Město se chystá nainstalovat na některá parkoviště v důležitých oblastech chytrá čidla, která umožní v reálném čase sledovat obsazenost míst, což následně také umožní analýzu parkování ve městě. Některá data také pomohou Městské policii, která bude moci díky online systému sledovat nepovolené parkování a kontrolovat jej.

Už dnes ve Zlíně dokáže doprava komunikovat například s daty z trolejbusů. Systém umožňuje trolejbusu projet, dá mu zelenou, a tak nemusí brzdit. Dostává preferenci bez ztráty času a umožní mu dohnat zpoždění. *„Díky postupnému prolínání inteligentního dopravního systému do Zlína se budeme moci dočkat momentu, kdy systém rozpozná, že skončil hokejový zápas a uvolní průjezdnost od stadionu“*, uzavřel Jiří Jaroš. Celý projekt se pohybuje ve výši 12 miliónů korun, které však chce město pokrýt z evropských dotací.

- - -
