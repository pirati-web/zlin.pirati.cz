---
layout: blog
category: CLANKY
title: 'Stezka zdraví na Tlusté hoře ve Zlíně ožije!'
date: 2020-02-14T05:06:00.032Z
author: Mediální odbor
authorId: medialni.odbor
image: /assets/img/posts/stezka-zdravi-na-tluste-hore.jpg
tags: 'rozhlas mobilni_rozhlas informace'
---

Piráti pokračují ve své snaze rozšířit možnosti pro aktivní trávení volného času ve volné přírodě ve Zlíně. Další “vlaštovkou”, kterou se podařilo ve Zlíně v tomto směru prosadit, je obnova a rozšíření cest na Stezce zdraví na Tlusté hoře a její oživení. 

*“V následujících dvou letech by mělo dojít k nové úpravě trasování Stezky zdraví ve Zlíně, a proznačení okruhů pro populární aktivitu nordic walking, tedy chůzi s holemi. Následně bude areál Stezky zdraví oživen různými sportovními akcemi pro seniory, děti i dospělé,”* uvádí zastupitelka **Zuzana Fišerová**, která je jednou z hlavních hybatelů projektu. 

Projekt navíc prohlubuje česko-slovenské partnerství, neboť se na něm podílí město Zlín společně se slovenským městem Trenčín. *“Je to výsledek naší snahy více čerpat evropské dotace určené na tyto aktivity, jednak na spolupráci blízkých regionů na opačné straně hranice  a jednak na rozvoj pohybových aktivit. V tomto případě využijeme dotaci z EU Fondu malých projektů, jehož správcem je Region Bílé Karpaty. Dotace pokryje 85 % nákladů celého projektu,”* upřesňuje pirátský radní **Jiří Jaroš**, který je za město Zlín členem Valného shromáždění sdružení Region Bílé Karpaty. 

Stezka zdraví bude oživena několika sportovními v průběhu dalších let. Již v září roku 2020 by mělo proběhnout slavnostní otevření Stezky Zdraví ve Zlíně a v roce 2021 hned několik sportovní akce. Mezi ně bude patřit orientační závod, dětský den, setkání Nordic Walkerů ve Zlíně či dokonce virtuální závod prostřednictvím aplikace a webových stránek projektu v lesoparku ve Zlíně a Trenčíně.

Zlínští zastupitelé návrh projektu schválili, nyní se čeká na podpis dohody v Trenčíně, následně bude projekt podán v rámci výzvy Fondu malých projektů.
- - -
