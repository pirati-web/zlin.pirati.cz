---
layout: blog
category: CLANKY
title: 'Peníze z EU pomohou rozvoji regionu'
date: 2019-11-27T17:06:00.032Z
author: Mediální odbor
authorId: medialni.odbor
image: /assets/img/posts/penize-z-eu-pomohou-rozvoji-regionu.jpg
tags: 'dotace pomoc bile_karpaty'
---

Zlín se chystá čerpat více peněz z EU v rámci programu přeshraniční spolupráce prostřednictvím programu Fond malých projektů. Region Bílé Karpaty je správcem Fondu malých projektů z programu přeshraniční spolupráce INTERREG V-A SK-CZ 2014-2020. Jeho hlavním cílem je rozvoj příhraničních regionů z České a Slovenské republiky. Peníze z EU tak mohou podpořit celou řadu projektů, od rozvoje turistické či sportovní infrastruktury přes realizaci kulturních či sportovních akcí až po spolupráci v oblasti vzdělávání. Statutární město Zlín je dlouholetým členem sdružení Regionu Bílé Karpaty. Za statutární město Zlín byl do Valného shromáždění tohoto sdružení nominován radní Jiří Jaroš. *„Už jsem absolvoval několik informativních schůzek a zjišťuji možnosti přípravy konkrétních projektů v rámci odborů radnice. Chtěl bych také informovat organizace spadající pod město, případně další možné zájemce,“* uvádí **Jaroš**. V lednu 2020 totiž bude vypsána další výzva na neinvestiční projekty zaměřené na rozvoj místních iniciativ, do kterých mohou spadat například nejrůznější kulturní akce, školicí kurzy zajišťující výměnná setkání, sportovní soustředění, workshopy ve školách a další. V průběhu roku pak bude vypsána výzva na projekty zaměřené na podporu kulturního a přírodního dědictví, která může podpořit například infrastrukturu pro rozvoj turistiky, cestovního ruchu nebo cyklistiky. *„Chceme proto na projektech pracovat už nyní, abychom měli vše připravené, až bude vyhlášena výzva“*, doplňuje **Jiří Jaroš**. 

O tento typ dotace nemusí žádat jen město, žadatelem mohou být například školy, školky, nestátní neziskové organizace, zájmová sdružení, sportovní kluby a řada dalších subjektů. Je však důležité splnit podmínku přeshraniční spolupráce a zapojení slovenského partnera. 

[Více informací naleznete na stránce regionu Bíle Karpaty](http://regionbilekarpaty.cz/)


- - -
